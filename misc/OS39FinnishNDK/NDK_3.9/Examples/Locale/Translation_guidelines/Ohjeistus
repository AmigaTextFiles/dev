$VER: 1.1 (12.5.2002)
$AUT: Janne Peräaho (janne.peraaho@kotinet.com)

Sisällys
********

Johdanto
1 Kielellisiä suosituksia
2 Iso ja pieni alkukirjain
3 Lainausmerkit
4 Numerot
5 Päiväys
6 Kellonaika                                                 
7 Rahamäärät
8 Suomen maatiedot
9 Liitteet
  9.1 Versiot
  9.2 Tekijät
10 Lähteet


Johdanto
********

Tähän dokumenttiin on koottu keskeisiä kielellisiä ja kansallisia 
säännöksiä, käytäntöjä ja tietoja, joiden tarkoituksena on tukea 
amiga-ohjelmien suomentajia ja suomalaisen lokalisaation rakentajia.

Luvussa 1 annetaan vihjeitä hyvän käännöksen aikaansaamiseksi sekä 
suosituksia skandinaavisten merkkien käytöstä ja tyylistä. Luvuissa 2-7 
kerrotaan isojen alkukirjainten ja lainausmerkkien käytöstä sekä numeroiden, 
päiväysten, kellonaikojen ja rahamäärien merkitsemisestä.

Luvussa 8 annetaan suomi.country -tiedoston määrittämiseen tarvittavat 
ei-kielelliset tiedot, luku 9 on varattu liitteille ja luku 10 sisältää 
lähdeluettelon.


1 Kielellisiä suosituksia
*************************

Suomennoksissa tulisi käyttää aina suomalais-ruotsalaisen aakkoston mukaista 
kirjaimistoa. Jos se ei syystä tai toisesta ole mahdollista, ä-kirjainten 
sijasta voidaan käyttää a-kirjainta ja ö:n sijasta o:ta. Kirjainyhdistelmien 
ae ja oe käyttö ä:n ja ö:n korvaajina ei ole suositeltavaa. Ruotsinkielisten 
nimien yhteydessä esiintyvä å tulee korvata a-kirjaimella, jos 
suomalais-ruotsalaisen aakkoston käyttö ei ole mahdollista.

Jos suomennettava sovellus ei ole tarkoitettu viihdekäyttöön (peli, demo, 
tms.), käytetyn kielen tulee olla asiakieltä. Älä käytä personoivia 
ilmauksia, sillä se ei kuulu asiatyyliin. Kone ei ole elävä olento, eikä 
sillä ole persoonallisuutta.

   EI NÄIN: "Lasken kuvaajaa..."
 VAAN NÄIN: "Kuvaajaa lasketaan..."

Vaikka alkuperäistekstissä käytettäisiinkin persoonamuotoja, pitäydy 
kuitenkin aina asiatyylin passiivissa!

Viihdekäyttöön tarkoitettuihin ohjelmiin vapaa, persoonallinen ja värikäs 
kielenkäyttö sen sijaan sopii. Niissä kääntäjän kädenjälki saa näkyä, mutta 
älä kuitenkaan riehaannu liiaksi niin, että teoksen alkuperäinen sävy 
vääristyy.

Tietokoneohjelmissa teksteille on usein varattu hyvin niukasti tilaa. Yritä 
siksi muotoilla käännös mahdollisimman lyhyeksi ja ytimekkääksi. Pidä 
kuitenkin aina huoli, että käännös on ymmärrettävä ja että siitä välittyy 
sama informaatio kuin alkuperäistekstistä. Paras käännös syntyy yleensä 
ymmärryksen kautta: lue ja ymmärrä käännettävä teksti, ja sano se sen jälkeen 
omin sanoin suomeksi.

Varsinkin englanninkielistä tekstiä käännettäessä suomennokseen saattaa 
lipsahtaa  turhia sivistyssanoja, lainasanoja ja "fingelskaa". Jos 
kääntäessä tulee tunne, että asiaa ei voi sanoa luontevasti suomeksi ilman 
lainasanoja tai sanaväännöksiä, on syytä pysähtyä hetkeksi miettimään.

Pura sanottava esimerkiksi ranskalaisiksi viivoiksi paperille ja yritä sen 
jälkeen keksiä suomalaisille tuttu kielikuva, lähestymistapa tai näkökulma, 
jota käyttäen alkuperäislauseen ajatus saadaan välitettyä.

Vältä lainasanoja, puhekielisyyksiä ja sanojen suomalaistamista, kuten draivi 
(drive) tai helppi (help)!


2 Iso ja pieni alkukirjain
**************************

Suomenkielessä isolla alkukirjaimella kirjoitetaan kaikki virkkeen
ensimmäiset sanat sekä erisnimet. Muutoin sanat aloitetaan pienellä
alkukirjaimella.

Erisnimiä ovat esimerkiksi henkilöiden, paikkojen ja laitosten nimet:
Aasia, Suomi, Matti, Maija, Toyota, Kaleva, Raamattu, Pohjoismaat ja
Lähi-itä.

Erisnimiä eivät ole

1) kielten nimet (suomen kieli, suomi, latina, jne.),
2) erisnimien johdokset (suomalainen, helsinkiläinen, savolainen,
   amerikkalaisuus, jne.),
3) vakiintuneet yhdyssanat (saksankuusi, ranskanleipä, dieselmoottori,
   jne.),
4) kuukausien, viikonpäivien, juhlien ja historiallisten tapahtumien nimet
   (kesäkuu, tiistai, joulu, talvisota, jne.) sekä
5) virastojen, hallintoelimien ja rakennusten nimet (eduskunta,
   hovioikeus, kaupungintalo, jne.).

Isoa alkukirjainta voidaan käyttää kunnioituksen tai kohteliaisuuden
osoitukseksi. Esimerkiksi Te, Sinä, Herra Nimismies, Arvoisa Rouva,
Jumala, Luoja ja Pyhä Henki.

Isoa alkukirjainta käytetään myös kaksoispisteen jälkeen silloin, kun
sitä seuraa lainattu lause tai useampia virkkeitä. Muutoin käytetään
pientä alkukirjainta.


3 Lainausmerkit
***************

Suomenkielessä käytetään ensisijaisesti kokolainausmerkkejä eli merkkiä ".
Jos teksti sisältää useita sisäkkäisiä lainauksia, sisemmissä lainauksissa
voidaan käyttää puolilainausmerkkejä eli merkkiä '.

Huomaa, että puolilainausmerkki ja heittomerkki ovat sama merkki.


4 Numerot
*********

Ellei kysymys ole matemaattisesta tekstistä, lyhyehköt luvut ja tasaluvut
kirjoitetaan kirjaimin ja suuret luvut numeroin. Esimerkiksi viisi, sata
ja 145 678. Mittayksiköiden lyhenteiden yhteydessä tulee kuitenkin
käyttää aina numeroita. Esimerkiksi 3 km ja 5 kk.

Pitkät numeroilla merkityt luvut tulee jakaa lopusta alkaen kolmen numeron
ryhmiin. Ryhmät erotellaan tavallisesti välilyönneillä, mutta välilyöntien
sijasta voidaan käyttää myös pistettä; esimerkiksi 10.000.000 ja 
12 345 876 032 540 ovat molemmat hyväksyttäviä merkintätapoja.

Desimaaliluvuissa desimaalit erotetaan kokonaisluvusta pilkulla,
esimerkiksi 12,5 tai 0,92.

Järjestysluvut merkitään arabialaisin numeroin, joiden perään on lisätty
piste. Järjestysluku voidaan merkitä myös roomalaisin numeroin, jotka jo
sinällään ovat järjestyslukuja, eivätkä siis tarvitse peräänsä pistettä,
esimerkiksi: 1. (ensimmäinen), 27. (kahdeskymmenesseitsemäs), I (ensimmäinen)
ja IX (yhdeksäs).


5 Päiväys
*********

Kirjoitetun päivämäärän perustyyppi on nouseva: päivä, kuukausi ja vuosi.

Päivämäärän pitkä merkitsemistapa            : 23. huhtikuuta 2002
Päivämäärän vaihtoehtoinen merkitsemistapa   : 23.4.2002
Päivämäärän vaihtoehtoinen merkitsemistapa *): 23.04.2002
Päivämäärän lyhyt merkitsemistapa            : 23.4.2
Päivämäärän lyhyt merkitsemistapa          *): 23.04.02

Numeromuotoiseen päivään tai kuukauteen ei merkitä etunollaa. Jos
päivämäärän on oltava määrämittainen, voidaan yksinumeroisten lukujen
edessä käyttää nollaa.

*) Määrämittainen päivämäärä


6 Kellonaika
************

Kellonajan pitkä merkitsemistapa   : klo 9.13,59
Kellonajan pitkä merkitsemistapa   : 9.13,59
Kellonajan pitkä merkitsemistapa *): klo 09.13,09
Kellonajan pitkä merkitsemistapa *): 09.13,09
Kellonajan lyhyt merkitsemistapa   : klo 9.13
Kellonajan lyhyt merkitsemistapa   : 9.13
Kellonajan lyhyt merkitsemistapa *): klo 09.03
Kellonajan lyhyt merkitsemistapa *): 09.03

Kellonaika merkitään 24-tuntisen järjestelmän mukaisesti mutta kuitenkin
niin, että etunollia ei merkitä, esimerkiksi klo 23.41,1 tai klo 14.7,5.
Jos kellonajan on oltava määrämittainen, voidaan etunollaa käyttää.

*) Määrämittainen kellonaika


7 Rahamäärät
************

Pitkä merkitsemistapa: 1 e 20 c
Pitkä merkitsemistapa: 1 ¤ 20 c
Pitkä merkitsemistapa: 1 e 20 snt
Pitkä merkitsemistapa: 1 ¤ 20 snt
Lyhyt merkitsemistapa: 1,20 e
Lyhyt merkitsemistapa: 1,20 ¤

Euron lyhenteenä voidaan käyttää pientä e-kirjainta tai ¤-merkkiä. Sentit
voidaan merkitä c-merkillä tai snt-lyhenteellä.

Rahasummiin ei merkitä tavallisesti etunollia. Niin voidaan kuitenkin
tehdä, jos summan on oltava määrämittainen.


8 Suomen maatiedot
******************                                                                                           
                                                                                                             
             Kielen nimi: suomi
                Maakoodi: FIN
     Suomen suuntanumero: 358
             Aikavyöhyke: +2
        Mittajärjestelmä: kansainvälinen metrijärjestelmä
Viikon ensimmäinen päivä: maanantai


9 Liitteet
**********

9.1 Versiot
===========

   --------------------------------------------------
    ROM   Workbench   suomi.language   suomi.country
   --------------------------------------------------
    2.1   ?.?         38.3             ?.?
    3.0   ?.?         38.3             ?.?
    3.1   40.42       38.3             ?.?
    3.5   ?.?         39.2             44.1
    3.9   45.3        39.3             44.2
    4.0   -           -                -
   --------------------------------------------------

9.2 Tekijät
===========

Amiga OS 2.1
------------
suomi.language .... Jukka Marin
suomi.country ..... Jukka Marin
WB-lokalisointi ... Jukka Marin

Amiga OS 3.0
------------
suomi.language .... Jukka Marin
suomi.country ..... Jukka Marin
WB-lokalisointi ... Jukka Marin

Amiga OS 3.1
------------
suomi.language .... Jukka Marin
suomi.country ..... Jukka Marin
WB-lokalisointi ... Jukka Marin

Amiga OS 3.5
------------
suomi.language .... Janne Peräaho   (janne.peraaho@kotinet.com)
suomi.country ..... Janne Peräaho   (janne.peraaho@kotinet.com)
WB-lokalisointi ... Jari Komulainen (kom@sci.fi)

Amiga OS 3.9
------------
suomi.language .... Janne Peräaho   (janne.peraaho@kotinet.com)
suomi.country ..... Janne Peräaho   (janne.peraaho@kotinet.com)
WB-lokalisointi ... Jari Komulainen (kom@sci.fi)

Amiga OS 4.0
------------    
suomi.language .... Janne Peräaho  (janne.peraaho@kotinet.com)
                    Detlef Würkner (TetiSoft@apg.lahn.de)
suomi.country ..... Janne Peräaho  (janne.peraaho@kotinet.com)
                    Detlef Würkner (TetiSoft@apg.lahn.de)
WB-lokalisointi ... ?


10 Lähteet
*********                  

http://www.kotus.fi/huolto/kielitoimisto/. Kielitoimisto. 2002.
Kieliopas. T. Itkonen. Kirjayhtymä. 1982.
Nykysuomen käsikirja. O. Ikola. WEILIN+GÖÖS. 1983.
